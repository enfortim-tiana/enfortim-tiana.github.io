---
layout: post
title: "El pas de vianants Can Bruguera - Can Gaietà més segur, més ràpid"
description: |
  Estalviem mig minut al vianant, i guanyem seguretat per a tots.
  Es proposa moure el pas de vianants per facilitar el pas dels vianants i augmentar la seguretat dels desplaçaments.
location: Can Bruguera - Can Gaietà
imageBefore: /assets/imatges/Tiana-BrugueraGaieta.Abans.jpg
image: /assets/imatges/Tiana-BrugueraGaieta.Nou.jpg
date: 2023-09-12
---

Actualment, la cruïlla entre Can Bruguera i Can Gaietà s'obre en ventall per prioritzar el pas de cotxes. Això permet als vehicles girar a més velocitat i guanyar un parell de segons en els seus desplaçaments.

El preu a pagar per aquesta millora és que el vianant —seguint el codi de circulació— està obligat a fer un petit desviament que li costa mig minut en el seu trajecte.

La realitat és que el vianant no està disposat a pagar aquest sobrecost, i en general, decideix passar igualment en línia recta. A més d'un perill pel mateix vianant, també és un perill per la circulació, perquè apareix un vianant en una posició no esperada, que pot provocar als cotxes reaccionar de forma inesperada.

Per evitar això, es proposa canviar de lloc el pas de vianants de forma que el comportament natural del vianant sigui el més segur.

La proposta a la imatge ve acompanyada d'arbres, i fins i tot un petit tobogan infantil. No forma part de la proposta —malgrat que seria d'agrair—, però són per transmetre l'escala i tot l'espai que estem destinant per guanyar un parell de segons a la conducció.

En aquesta cruïlla actualment hi ha un perill addicional. Si ja de per si és perillós propiciar velocitats elevades als encreuaments —a la pujada esquerra de Can Bruguera es prohibeix aparcar per això—, a més aquí ens trobem amb un canvi de rasant i dos passos de vianants. Això fa que encara que per construcció es permeti un gir a alta velocitat, fer-ho resulti perillós, ja per col·lisió de cara amb qui puja per Can Gaietà, o bé atropellament d'un vianant creuant pel pas de vianants.

**Així doncs, la proposta és**:

- Pujar el pas de vianants per permetre el pas sense donar volta.
- Reduir l'espai del carrer destinat a fer el gir ràpid.
- Afegir una petita xicana per a alentir els cotxes sense aturar-los.

**Els beneficis**:

- Més facilitat per fer desplaçaments a peu.
- Més seguretat i més incentius per cercar alternatives al poble.
- Més espai per gaudir i passejar per Tiana.

Cal destacar que incentivar desplaçaments a peu, redueix el nombre de viatges requerits en cotxe, és més sostenible, i caminar aporta beneficis per a la salut.
